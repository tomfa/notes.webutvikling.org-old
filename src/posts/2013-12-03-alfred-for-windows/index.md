---
title: "Alfred for Windows"
date: 2013-12-03
image: ./markus-winkler-afW1hht0NSs-unsplash.jpg
imageAlt: Search image
tags: [Alfred, idea, Windows]
author: tomfa
status: publish
---

**Jeg har brukt Mac i ett år nå, og hele veien elsket applikasjonen [Alfred](http://www.alfredapp.com/). Alfred er en rask og kraftig launcher som erstatter Mac sin spotlight (ala Windows sin Startmeny-søkefunksjon). Men Alfred finnes ikke på Windows, så hvorfor ikke lage den?** 

Jeg misliker sterkt å bruke tid i Finder. Finder er fælt. Det er forøvrig Windows Explorer også. Hvis jeg skal ha opp mappen med skolearbeid fra Algoritmer og Datastrukturer, vet jeg at det ligger under Dropboxmappen et sted. Mer spesifikt tror jeg det ligger i mappen Skole under Dokumenter, men det kan hende det er "Skolefag" eller bare "Fag". Det er enda et par lag dypere hvor jeg vet at det er en mappe som heter "algdat", og jeg vil ikke ha noe problem med å klare å finne det. 

Men jeg kommer sikkert til å bruke 8 sekunder totalt, hvor jeg 5 ganger må vente i 0,2 sekunder på at mappen skal laste innhold. Mest irriterende er det éne sekundet hvor jeg må vente. Unødvendig er hele greia også. Apple og Microsoft vet det, og derfor har de søkefunksjone "Start-menyen" og "Spotlight" som kan finne det fram til deg raskere. Jippi. Så jeg trykker cmd-space, og får opp spotlight etter et øyeblikk, kanskje nye 200 ms, med venting. Dette er den første svakheten: jeg får en (noen ganger bare underbevisst) lunken følelse av bitterhet: datamaskinen skal aldri være en flaskehals, det har jeg hodet mitt for! 

Idet jeg starter å skrive algdat, kommer søkeresultatene opp fortløpende, noe som er aldeles flott. Jeg har inntrykket av at spotlight er raskere til å komme med forslag her enn startmenyen, men det er fremdeles merkbart at det ikke er øyeblikkelig – den andre svakheten. 

Etter "alg", foreslår spotlight først "Algiers", som jeg ærlig talt ikke har den fjerneste anelse om hva er. Så jeg åpner den av nysgjerrighet, og finner at dette er en programfil jeg aldri har rørt før. Og her har vi den tredje og siste svakheten: Ved valg mellom mange relaterte treff, prioriteres ikke de som blir brukt. 

Programvare skal lære seg å kjenne meg, og vite hva jeg vil, ikke omvendt. Disse tre tingene vil jeg gjøre noe med. Disse tre svakhetene er de _jeg _irriterer meg over, og dersom _jeg _irriterer meg over noe, og vil ha de forbedret, er det garantert mange andre som vil ha det også. Alfred er i mine øyne _perfekt_ for mac, men selv om jeg har forsøkt (se [Alternativesto.com](http://alternativeto.net/software/alfred/)), klarer jeg ikke finne noe som er like perfekt for Windows. Så klarer man å lage det selv? 

### Fordeler og lærdom

*   Sentrert rundt effektiv lookup, indeksering, hashing, lure datastrukturer --> Smarte algoritmer er gøy.
*   Evaluering av eksisterende alternativer gir idéer om vanlige feller og gode features.
*   (Virker) enkel designmessig.
*   Nyttig for deg.

### Utvidelser

*   Kan det integreres i andre programmer, f.eks. spotify eller google chrome og slik erstatte history/song-søkefunksjon der?
